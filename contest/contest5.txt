Jako aktivní útočníci, i jako ti, co se stali terčem. Vojáci po celém světě se učí bojovat s novým společným nepřítelem jménem SARS-CoV-2.
V pátek agentura AFP informovala, že na francouzské letadlové lodi Charles de Gaulle se u 50 členů posádky potvrdila nákaza koronavirem. Kdo a jak virus na loď zavlekl, není známo. Francouzské ministerstvo obrany už ve středu informovalo, že loď se z vod Atlantiku vrací domů, protože někteří členové posádky vykazují symptomy onemocnění covid-19. Všichni od té doby nosí respirátory nebo roušky.
Tento týden se rovněž kvůli koronaviru na letadlové lodi podlomila židle pod ministrem amerického námořnictva. Thomas Modly v úterý odstoupil z funkce kvůli sporu o zvládání nákazy na lodi USS Theodore Roosevelt. Tam se už dříve potvrdilo několik desítek případů covid-19.
Modly odstoupil poté, co vyšlo najevo, že nebral v potaz dopisy kapitána lodi Bretta Croziera, který vyzýval k evakuaci plavidla. Modly kapitána odvolal. Crozier podle něj vyvolal paniku, protože dopis adresoval příliš mnoha lidem. Modly měl navíc Croziera údajně nazvat hlupákem.
Většina vojenského osazenstva letadlové lodi kotvící u ostrova Guam je mimo plavidlo v karanténě, nakazilo se nejméně 150 námořníků.
Vyřazení letadlových lodí z běžného provozu znamená velkou ránu pro akceschopnost celého námořnictva na francouzské i americké straně. Jde o plavidla s velkým strategickým významem, na světě jich je dohromady jen několik málo desítek. Charles de Gaulle je vůbec jediná velká letadlová loď a zároveň vlajkové plavidlo francouzského námořnictva. Spojené státy mají celkem 11 letadlových lodí, což je nejvíc na světě.
Po sporu o virus na letadlové lodi odstoupil šéf námořnictva USA
Pozastavené operace na Blízkém východě i výcvik
Koronavirus už přímo zasáhl i české vojáky. Už v březnu na vojenském letišti v pražských Kbelích přistál armádní speciál A-319, který dopravil zpět domů vojáky z Iráku. Česká armáda tam měla výcvikovou jednotku chemického vojska, výcvikový tým Vojenské policie i personál působící v mezinárodních štábech. „Naše vojáky dočasně stahujeme kvůli výraznému omezení plnění operačních úkolů. Důvodem jsou bezpečnostní hrozby, aktuální epidemie koronaviru a také plánovaná restrukturalizace obou misí, řekl k tomu Josef Kopecký, velitel armádního Velitelství pro operace.
Veškeré výcvikové i bojové operace ve spojitosti s tažením proti takzvanému Islámskému státu v Iráku na dva měsíce pozastavily Spojené státy. Stejně tak i v Afghánistánu Amerikou vedená koalice podnikla sérii restriktivních opatření s cílem zamezit šíření koronaviru v řadách vojáků.
Dočasně pozastavena byla přeprava jednotek do Afghánistánu i vracení vojáků zpět do USA. Americká televize CNN k tomu poznamenala, že situace by potenciálně mohla ohrozit plánovaný odsun amerických vojáků z Afghánistánu, který je součástí dohody s Tálibánem.
Tálibán a USA podepsaly dohodu. Vojáci USA i NATO odejdou do 14 měsíců
Tento týden v pondělí navíc vešlo v platnost nařízení pozastavit výcvik nových amerických rekrutů na dva týdny. Jde o opatření v rámci snahy americké armády snížit pohyb svých vojáků i rekrutů na minimum.
Že si koronavirus nevybírá, se přesvědčili i v Egyptě, kde v březnu zemřeli v krátkém sledu po sobě dva vysocí generálové, kteří byli pozitivně testovaní na koronavirus, informovala o tom France 24.
Nový druh boje
Armády a vojáci nejsou ani zdaleka těmi, kteří se před koronavirem jen skrývají a brání. Proti novému a neviditelnému nepříteli bojují na různých frontách.
Prymula: Chytře půjdeme na karanténu až na konci dubna
Například česká vláda využila pomoci armády při logistice spojené s dodávkami zdravotnického materiálu ze zahraničí a vojáci doplnili i stavy policistů při kontrolách na hranicích. Kromě toho mají výrazně promluvit i do toho, jak bude vypadat takzvaná chytrá karanténa. Podle náměstka ministra zdravotnictví Romana Prymuly bude úloha armády u chytré karantény „stěžejní“. iRozhlas s odvoláním na vládní dokumenty napsal, že armádní personál bude tvořit asi polovinu zhruba 30členného týmu, který má mít Prymula při dohlížení nad funkčností stávajících opatření a trasování nakažených k dispozici.
Podle BBC je využitelnost vojáků v době pandemie velmi široká. „Vojáci jsou vycvičení, disciplinovaní a motivovaní lidé s širokou škálou schopností, armáda má k dispozici množství objektů a základen, které lze použít k různým účelům,“ shrnuje britská veřejnoprávní televize. Jako další kromě výše jmenovaných uplatnění BBC jmenuje nasazení armádního lékařského personálu a pomoc s udržením veřejného pořádku.
