Odstartovala akce Korona. První člověk s teplotou putoval do nemocnice
Hasiči na hranicích měří náhodně vybraným lidem teplotu.
Od pondělního rána platí mimořádná opatření na deseti hraničních přechodech, kde budou policisté, hasiči a celníci namátkově kontrolovat přijíždějící a upozorňovat je na rizika spojená s koronavirem. Hasiči budou lidem namátkově měřit teplotu.
Nápor patrně čeká praktické lékaře, na které se na základě vládního nařízení začnou obracet lidé, již se o víkendu vrátili z dovolené v Itálii. Všichni mají povinnost kontaktovat lékaře, ti u nich vyhlásí dvoutýdenní karanténu.
Koronavirus nabírá v Česku tempo. Vláda se snaží udržet krok
V Česku je 32 případů nákazy novým typem koronaviru. V neděli bylo oznámeno šest nových případů. Zatím posledním nakaženým je muž z Hradce Králové. Jeho případ má vazbu na americký Boston, stejně jako u dalších čtyř nakažených. Celkem 27 případů má souvislost s Itálií. Jde o lidi, kteří tam pobývali, tři se od nich nakazili.
Ráno před jednáním vlády zasedne Bezpečnostní rada státu, která se bude situací kolem nákazy zabývat. Ministr zdravotnictví Adam Vojtěch navrhne zákaz návštěv v domovech pro seniory a nemocnicích. Po jednání vlády se premiér Andrej Babiš a ministr průmyslu a obchodu Karel Havlíček sejdou se zástupci cestovních kanceláří kvůli českým turistům v Itálii, jež je nejpostiženější zemí Evropy.
Masarykův onkologický ústav ruší návštěvy
Masarykův onkologický ústav v Brně ruší od pondělí návštěvy s ohledem na narůstající riziko šíření nákazy koronavirem. V tiskové zprávě to uvedla mluvčí ústavu Zuzana Joukalová. Ústav většinou návštěvy neruší ani při chřipkové epidemii, protože jsou podle něj návštěvy pro pacienty důležité.
První záchyt člověka s teplotou na hranicích
Celníci, policisté a hasiči začali na jihočeských hraničních přechodech v Dolním Dvořišti a Strážném náhodně kontrolovat auta přijíždějící do České republiky kvůli novému koronaviru. Jednoho řidiče záchranná služba převezla do nemocnice. „Měl teplotu, proto jsme jej ošetřili a směřujeme do českobudějovické nemocnice. Tam se rozhodne, jaký bude další postup,“ řekla mluvčí jihočeské záchranné služby Petra Kafková.
Kontroly jsou i na letištích
Kromě hraničních přechodů se vláda soustředí také na kontroly na letištích, oznámila ministryně financí Alena Schillerová. „Nejvyšší priorita směřuje také na bránu do naší země, Václav Havel Airport Prague/Letiště Václava Havla Praha, kde kromě dezinfekčních opatření a informační kampaně zabezpečujeme také cílený screening na výstupu ze všech příletů. U zjištěných rizikových cestujících zajišťujeme jejich trasování a další preventivní opatření,“ uvedla ministryně.
Kontroly na hranicích budou nonstop
Policisté a celníci na deseti hraničních přechodech v Česku zastavují a navádí auta ke kontrolnímu stanovišti a rozdávají informační letáky, hasiči měří teplotu. „Dva příslušníky máme na přechodu v Mikulově, na zbylých dvou přechodech jsou příslušníci ze sborů z jiných krajů,“ uvedl za jihomoravské hasiče mluvčí Jaroslav Mikoška.
Dvojice hasičů má službu od 7:00 do 19:00, poté se střídají, aby byla služba na přechodu pokryta nonstop. „Příslušníci mají k dispozici ochranné obleky. Není smyslem v nich celý den pracovat, to je pro případ, kdy by třeba museli vstoupit do autobusu, kde by mohla hrozit infekce. Pro měření mají bezkontaktní teploměry, není třeba ani vystupovat z auta,“ uvedl mluvčí.
Fakultní nemocnice Brno začíná testovat vzorky
Fakultní nemocnice Brno od pondělí provádí testy na koronavirus. Dosud musela odebrané vzorky posílat do Ostravy. Vlastními testy se zkrátí čas pro výsledek, řekl dnes ČTK mluvčí nemocnice Pavel Žára. Hygienici v Jihomoravském kraji odebrali vzorek 45 lidem kvůli podezření na koronavirus. U 40 lidí byl negativní, u pěti se na výsledky čeká. Karanténa skončila u dvou lidí, šest jich v karanténě zůstává.
Testováno bylo necelých tisíc lidí
K pondělnímu ránu bylo v Česku otestováno 928 lidí. 896 testů vyšlo negativních.
Bezpečnostní rada projedná zákaz návštěv
Bezpečnostní rada v pondělí probere plánovaný zákaz návštěv v nemocnicích a domovech důchodců. Ministr zdravotnictví Adam Vojtěch zvažuje, že by se neměl týkat porodnic, neonatologií a například otců u porodů.
„Tam si myslím, že to není namístě. Stejně jako rodiče, kteří chodí na návštěvy dětí, jež jsou hospitalizovány. Tam je to velmi důležité pro stav těch dětí. Pro psychickou pohodu. A riziko je tam minimální. My víme, že riziko největší je pro staré lidi, pacienty, kteří mají nějaké přidružené choroby. U neonatologií, pediatrií a porodnic bychom udělali výjimku,“ uvedl Vojtěch.
Ministr: Počet lidí v karanténě prudce vzroste
V karanténě je zatím zhruba 1 100 lidí. Ministr zdravotnictví Adam Vojtěch předpokládá, že v pondělí, kdy se mají do dvoutýdenní karantény hlásit všichni, kteří se od soboty vrátili z Itálie, počty lidí s nařízenou karanténou porostou o stovky až tisíce.
V Česku je 32 nakažených
V Česku zůstává 32 nakažených, přes noc nepřibyl žádný nový potvrzený případ. Vyplývá to z přehledu, který každé ráno zveřejňuje ministerstvo zdravotnictví.
Spouští se namátkové kontroly na hranicích
Policie bude ve spolupráci s celní správou a hasiči od pondělí od 7:00 předávat cestujícím na hraničních přechodech Rozvadov, Folmava, Železná Ruda, Dolní Dvořiště, Strážný, Mikulov, Hatě, Břeclav, Cínovec a Pomezí letáky s informacemi v češtině, angličtině a němčině.
Hasiči budou na hraničních přechodech namátkově měřit teplotu lidem, kteří se vracejí do Česka. Pokud někomu naměří teplotu nad 38 stupňů, kontaktují linku 112 a příslušnou hygienickou stanici podle místa bydliště osob. Ty pak budou po konzultaci umisťováni do domácí karantény nebo nemocnic.
„Pokud se bude jednat o cizince, budou vyzváni k návratu do své země nebo do své vlasti, případně bude postupováno stejným způsobem jako u českých občanů,“ řekla večer na tiskové konferenci vicepremiérka Alena Schillerová.
