Olomoučtí hygienici v pondělí ráno uzavřeli 21 obcí. Lidé nesmí dovnitř ani ven, až na výjimky nemají ani chodit do práce.
Článek
Na krizovém štábu seděla Lenka Pešáková do pondělních čtyř hodin ráno. Pak s kolegy rozhodli o opatření, které v novodobé historii České republiky nemá obdoby. Šéfka sekce ochrany a prevence na krajské hygieně v Olomouci v rozhovoru pro Seznam Zprávy vysvětluje, proč přistoupili k úplnému uzavření 21 obcí na Olomoucku. „Hlavní je nepanikařit a podrobně naslouchat informacím,“ říká.
Proč jste se rozhodli pro tak drastické opatření?
Není to drastické opatření. Je to opatření k zamezení šíření epidemie v regionech kraje, kde máme zvýšený počet pozitivních případů. Díky pečlivé práci epidemiologů víme, že se nám případy soustředí do těchto oblastí. Z hlediska zdraví chceme udělat maximální opatření, která jsou možná.
Máte informace, že by podobné vyhlášky později mohly platit i v jiných místech České republiky?
Zatím ne. U nás bylo rozhodným okamžikem, že osoby, které máme v těchto lokalitách, byly ve větší míře v kontaktu s pozitivními osobami na koronavirus z jiných regionů. Vím, že dochází k šíření. A díky práci se nám podařilo přesně vystopovat trasy zdrojů nákazy v našem regionu, tudíž přistupujeme k těmto opatřením.
Vnitro: Noste i doma vyrobené roušky. Je to lepší než nic
Jaké jsou základní rady pro lidi z uzavřených oblastí?
Pro lidi je důležité vyčkat na informace od svých starostů, od hygieniků, sledovat informace a hlavně nepanikařit. V případě, že má někdo nějaké potíže, může je konzultovat přes svého praktického lékaře, zdravotnickou záchrannou službu nebo hygieniky.
Co když lidé z tohoto regionu potřebují do práce jinam?
Ve vyhlášce jsme přesně vymezili, v jakých oborech lidé vycestovat mohou. Samozřejmě třeba příslušníci záchranných složek se po rychlém prověření na hranicích lokality pouštějí do práce. Cílem je, aby se nám osoby z této oblasti nerozprchly po celém kraji a neroznášely dál onemocnění.
Takže doporučujete, aby lidé v tomto regionu ani nechodili do práce, pokud to není nezbytně nutné?
Ano. Pokud to není nezbytně nutné, je nařízeno, aby do práce nechodili. Pokud se lidé v masivním množství dostanou mimo region, opravdu je velké riziko dalšího šíření. Máme pozitivní případy i ze sousedního regionu, které se nám opět vážou k tomu zasaženému regionu 21 obcí.
Pro potraviny do obchodů lidé mohou?
Samozřejmě to je umožněno.
Návod: Co přesně můžete dělat v karanténě, kterou vláda uvalila na Česko
Co když lidé opatření nebudou dodržovat?
Máme samozřejmě policii a další složky. Ohlídání je zajištěné. Pro lidi platí: V prvé řadě zachovejte klid, dodržujte pokyny. Ve vyhlášce je jasně psané: Když nevíte, volejte. Máme vyčleněné pracovníky, kteří občany na linkách navedou, jak se mají chovat.
A jak ještě potřebné informace mezi lidi šíříte?
Obecná vyhláška platí od tří hodin ráno. Přes telekonferenci informujeme starosty všech dotčených obcí. Je to vyvěšeno na úředních deskách, na všech možných místech.
Podle našich informací všichni příjždějící do regionu dostávají ochranné pomůcky. Máte jich dostatek?
Je přesně vymezeno, za jakých podmínek mohou osoby do oblasti vjet. Ochranné pomůcky řešíme s krizovým štábem.