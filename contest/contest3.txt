Jaroslav Starka, šéf příbramského fotbalového klubu, předpokládá, že se liga kvůli koronaviru spíš neodehraje. Věští obrovské ekonomické ztráty pro všechny ligové kluby, v Příbrami odhaduje ztrátu v rozpočtu až na 20 milionů korun. A apeluje na vedení ligy, aby nečekalo na zázrak a začalo na situaci reagovat. Jak? Starka navrhuje rozšíření ligy.
Spousta lidí mu nemůže přijít na jméno, sám nijak nezastírá, že leckteré jeho aktivity probíhaly i v podsvětí. Ale co si o něm kdo myslí, je mu v zásadě jedno. V těchto dnech i Jaroslav Starka řeší úplně stejný problém jako miliony lidí v této zemi a miliardy dalších na nemocné planetě: Jak se vyrovnat s koronavirem a problémy, které opatření proti jeho rozšíření vyvolávají.
Gratulace Součkovi a hrst pikantních historek z dějin Fotbalisty roku
včera 11:30
Na podzim vám bude pětašedesát, máte silnou cukrovku. Vnímáte, že patříte do rizikové skupiny? Chodíte ven?
No a hlavně jsem po transplantaci, to přináší další rizika. Ale tím se netrápím. Většinu času jsem doma, občas zajdu na stadion. Tam nikde nikdo, to je na tom to smutné. Kluky z akademie jsme museli poslat domů, hráči z áčka se připravují individuálně. Jinak to teď nejde. Musíme brát věc tak, jak jsou.
Dohraje se liga?
Všichni zodpovědní se pořád tváří, že určitě. Já když si pustím televizi a poslouchám, jak těch případů přibývá, a to už vůbec nemluvím o cizině, kde je to v řadě zemí daleko horší, tak se velmi obávám, že v nejbližších týdnech a měsících ligu dohrát nepůjde.
Ruku na srdce: To by bezpochyby poslední Příbrami vyhovovalo, protože by to mohlo znamenat anulování ročníku, a tím pádem její záchranu, ne?
Samozřejmě, ale já takhle nepřemýšlím. Zaprvé klukům věřím, že by to ještě zachránili. A moc bych si přál, aby se liga dohrála. Protože jestli se nedohraje, tak na tom budeme moc tratit všichni, nejen ten, kdo by sestupoval, všichni. Ale mě by tedy spíš překvapilo, kdyby to dohrát šlo. Vezměte si to takhle: Fajn, Od nějakého data se vyhlásí, že hráči mohou na stadion, že se může hrát, třeba bez diváků. Ale pak stačí jeden nakažený hráč, celý jeho tým půjde zase automaticky do karantény… A už se vám to zase rozsype pod rukama.
Tak co s tím?
Asi by se na tom mělo začít pracovat. A nečekat na to, že z nebe spadne zázrak. Nespadne. Podívejte se na vládu. Zasedají denně, pořád jsou tiskovky, pořád nová opatření. A co dělá fotbal? Čeká. Podle mě není čas čekat. Není na co.
A co byste navrhoval? Jaké řešení?
Vycházejme z toho, že se I. a II. liga nedohrají. Tak co s tím? Co třeba vzít ty tři čtyři kluby ze druhé ligy, co mají vyhovující stadion, a pojďme hrát nejvyšší soutěž o 20 týmech. Nikdo se nebude cítit poškozený, vygenerovalo by to pro každou sezonu 8 dalších kol, o které šéfové ligy tak stojí. No tak to hrajme takhle, na 20 účastníků, dostane šanci spousta mladých kluků. A žádná nadstavba nebude potřeba. Jak říkám, doplnil bych to o kluby se slušným stadionem, stejně nikdo jiný nahoru nemůže…
Hypoteticky ano. Když si v průběhu první sezony sežene financování a všechna povolení ke stavbě nového stadionu.
Myslíte, že teď v příštích letech někdo bude stavět stadiony? To se tedy velmi obávám, že společnost teď asi bude mít jiné starosti a priority.
Co když se tedy liga nedohraje? Dá se spočítat, o kolik by jen kvůli tomu Příbram přišla kvůli předpokládaným kráceným příjmům od sponzorů, za televizní práva, z nevybraného vstupného?
Řádově o 15–20 milionů korun. Což je pro nás, při našem rozpočtu do 50 milionů na sezonu, samozřejmě rána. Už takhle to skládáme jako vlaštovka hnízdo. Musíme počítat s tím, že se budou krátit prostředky od města, kraje… Což chápu, samozřejmě. Teď jde o zdraví lidí. A fotbal se s tím bude muset popasovat stejně jako spousta dalších lidí. Živnostníků, hospodských, ty problémy zasáhnou skoro všechny.
Především ze zahraničí už chodí zprávy, jak sportovní kluby svým hráčům krátí příjmy, jednají s nimi o úpravách smluv nebo je rovnou rozvazují. Jak to bude v Příbrami?
Ještě jsem tyhle věci neřešil. Záleží, jak dlouhá ta pauza bude. A vůbec všechno. Teď se těžko odhaduje.
Vlastně před pár dny jste spolu se synem Janem angažovali do Příbrami nového trenéra, bývalého reprezentanta Pavla Horvátha. S trochou černého humoru… To jste si mohli ty peníze ušetřit, když tým stejně netrénuje a hráči se připravují jen individuálně, ne?
Pavel nám pomůže, je houževnatý, to já mám rád. A jestli se liga bude dohrávat, tak ji s ním zachráníme. Já jsem si tím jistý.
V kontextu toho všeho, o čem si povídáme, je to asi drobnost, ale… Pavel Horváth teprve studuje trenérskou profilicenci. Tak tedy bude v ligových zápasech jako hlavní kouč uváděn jeho reálný asistent Petr Čuhel?
Zažádáme o výjimku. Já věřím, že by ji Pavel mohl obdržet, na podzim má tu profilicenci dokončovat. Ale jak jste zmínil, tohle teď není úplně akutně na pořadu dne, teď řešíme trochu jiné věci.