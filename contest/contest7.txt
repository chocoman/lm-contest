Soud o odškodnění za řízený pád letadla, zemřelo při něm 150 lidí
Pět let po leteckém neštěstí ve francouzských Alpách, kde havarovalo letadlo společnosti Germanwings, začíná v německém Essenu soud o odškodnění.
Pozůstalí po obětech žádají po německé letecké společnosti Lufthansa a její americké letecké škole vyšší odškodnění, než které dosud společnost zaplatila. Letadlo nízkonákladových aerolinek Germanwings, které vlastní Lufthansa, narazilo 24. března 2015 do hory v Provensálských Alpách.
Letadlo Airbus A320-211 navedl do hor úmyslně německý kopilot Andreas Lubitz, který dlouhodobě trpěl depresemi. Zemřelo všech 144 cestujících, včetně 16 studentů a dvou učitelů střední školy v Severním Porýní-Vestfálsku a také šest členů posádky. Stroj se zřítil na cestě z Barcelony do Düsseldorfu.
Berlín nabídl Lufthanse pomoc za devět miliard eur. U manažerů narazil
Let číslo 9525 první půlhodinu po startu v Barceloně nevykazoval žádné nestandardní znaky. Piloti nad Středozemním mořem vystoupali do letové hladiny 38 000 stop (11,5 kilometru) a zamířili na severovýchod. Když se ale letadlo nedaleko Marseille opět ocitlo nad pevninou, začalo náhle klesat. Během deseti minut se spustilo až k zemi a narazilo do skalnatého masivu.
Evropa se bála útoku
K tragédii došlo několik měsíců po atentátu na redakci časopisu Charlie Hebdo v Paříži, který otřásl Evropou. Jednou z verzí hned po pádu letadla byl proto teroristický útok islamistů. Pod silným tlakem se ocitly i aerolinky Germanwings.
Jasněji bylo už třetí den po katastrofě, kdy francouzský prokurátor oznámil, že druhý pilot úmyslně odmítl otevřít dveře do kokpitu. Kopilota Lubitze nakonec za viníka označili i němečtí vyšetřovatelé.
Lubitz využil chvíle, kdy kapitán Patrick Sondheimer odešel na toaletu, a zamkl se v pilotní kabině. Pak schválně nastavil autopilota tak, aby letadlo kleslo do výšky 30 metrů a ve vysoké rychlosti 700 kilometrů narazilo do hory. Do poslední chvíle podle údajů z černých skříněk nevyslal nouzový signál a bylo slyšet, že dýchá.
Kopilot Andreas Lubitz, který podle vyšetřovatelů zavraždil 149 lidí na palubě letadla.
Nahrávka zachytila i pokusy kapitána dostat se přes zamčené dveře do kokpitu. Ty se ale po teroristických útocích z 11. září 2001 zpevnily a lépe zabezpečily proti násilnému vniknutí. Po zveřejnění informace o Lubitzově činu řada evropských aerolinií změnila předpisy tak, aby byli v kokpitu přítomní vždy dva členové posádky.
Pravidla u některý aerolinek platila jen do roku 2017. Riziko toho, že při střídání lidí v kokpitu zaútočí únosce, bylo vyšší než méně pravděpodobné opakování tragédie letu 9525.
Dlouhodobé problémy kopilota
Vyšetřování tragédie v Alpách ukázalo, že Lubitz měl už v minulosti psychické problémy a sebevražedné myšlenky. Lufthansa přiznala, že její leteckou školu v USA, kterou teď pozůstalí také žalují, v roce 2009 informoval o problémech s depresemi, když na několik měsíců přerušil výcvik.
Před tragickým letem Lubitz hledal na internetu informace o sebevraždách a zabezpečení dveří kokpitu, což policisté zjistili v jeho tabletu. Na den nehody měl neschopenku od lékaře, kterou našla policie u něj doma roztrhanou. Lékaři o jeho problémech aerolinky neinformovali.
Letos v dubnu Lufthansa oznámila, že provoz aerolinek Germanwings ukončí. Důvodem je krize v letecké dopravě vyvolaná pandemií koronaviru.