Píše se o něm jako o epicentru druhé pandemické vlny v Číně. Desetimilionový Charbin se částečně a za nezájmu médií uzavřel už na konci února. Spolu s kompletním uzavřením města se otevřel prostor pro spekulace.
Čínská státní média totiž nepodávají konkrétní informace, zprávy v zahraničních médiích se mírně liší.
Charbin leží v nejsevernější provincii Číny. Chej-lung-ťiang sousedí s Ruskem a právě tato příhraniční blízkost může být podle státních médií jedním z důvodů, proč se nákaza na sever země dostala. Upřednostňovanější je však verze, že nákazu v Charbinu rozšířila studentka, která se vrátila z New Yorku a spustila řetězovou reakci.
Studentka, Centrem pro kontrolu a prevenci nemocí identifikovaná jako dvaadvacetiletá Chan Mou, se do města vrátila 19. března. Absolvovala povinnou dvoutýdenní karanténu, během které neprojevovala žádné příznaky a test na virus měla negativní. Žádný důkaz prodělané nákazy neprojevil ani test na protilátky.
Podle čínských zdravotních úředníků však byla studentka „tichým přenašečem“. Ač byla sama bez příznaků, kontaminovala budovu a nakazila svého 87letého souseda. Mezitím ale soused rozšířil virus mezi další známé, podle úřadů je spojován nejméně se 78 případy. Protilátky v těle studentky potvrdily až dva další testy v následujících dnech.
Po zkušenostech s rychlým šířením nákazy ve Wu-chanu by měl být Charbin od středy kompletně uzavřen. Čtyři jeho městské části jsou ale kvůli šíření nákazy uzavřeny už od konce února.
Z dostupných médií nevyplývají jednoznačně ani konkrétní přijatá omezení. Daily Telegraph či Daily Mirror píší o kompletním uzavření města a povolení ke vjezdu vozidel pouze s charbinskou poznávací značkou. Od středy by ve městě měl platit také zákaz vycestování, na nádražích a veřejných místech probíhají kontroly. Deník The New York Times naopak píše, že opatření zdaleka nejsou tak drsná, jako bývala ve Wu-chanu.
Kohokoli přijíždějícího z jiných oblastí postižených nákazou čeká 28denní karanténa. „Všechny potvrzené případy, podezřelé případy, úzké kontakty asymptomatických pacientů a další blízké kontakty by měly být v karanténě a projít testy,“ uvedlo vedení Charbinu podle státních médií.
Twitterové příspěvky místních zase zobrazují dveře úřadů uzavřené na zámek, jiní popisují, že se Charbin stal druhým Wu-chanem. „Město i okolní vesnice jsou zcela uzavřené, s drobnými nemocemi a poraněními se do nemocnice nemá chodit. Vážná onemocnění se řeší online. Většina restaurací je zavřená, stejně tak obchody. Online je nutné objednávat i ambulanci. Navíc jsme odříznutí od informací. Osobní projev je velmi omezený, o epidemii se nemluví. Někteří lidé říkají: Nemůžu o tom mluvit nebo napsat, jinak budu okamžitě umlčen.‘“
A stejně tak, jako tomu bylo v dobách, kdy byl koronavirus čistě wuchanskou záležitostí a svět se mohl domýšlet, co všechno se v uzavřeném městě děje, i v případě Charbinu na sociální sítě unikají videa kolabujících lidí přímo na ulici. Jedno takové sdílela i aktivistka za lidská práva Jennifer Zeng.
22. února vydal server South China Morning Post článek o 479 infikovaných v provincii Chej-lung-ťiang. Už tehdy měly být kvůli šíření nákazy čtyři distrikty hlavního města provincie uzavřeny. Vláda provincie, která sousedí s Ruskem a má blízko KLDR, uvedla, že všichni obyvatelé Tao-li, Tao-wai, Nan-gang a Siang-fang byli dočasně izolováni a centrum města uzavřeno.
Uzavřena byla tehdy i oblast nádraží a mezinárodního letiště Tchai-pching, které odbaví více než 20 milionů cestujících ročně. Obavy o přesunutí ohniska koronaviru na sever země tak panovaly přinejmenším od února.
Ačkoli vláda neučinila žádná oficiální oznámení, několik místních sdílelo své záznamy z reality na sociálních sítích. 13. dubna zachytil na video muž fronty lidí čekajících před nemocnicí v Charbinu. Podle odhadu jich mělo být 5 až 6 tisíc. Nikdo z těchto lidí dle následného vyjádření nemocnice pro státní média nakažený nebyl. O dva dny později, 15. dubna, už bylo všechno jinak. Nemocnice vydala prohlášení o několika nových případech, neposkytla však žádné další detaily. V tentýž den Čína zakázala lidem v Charbinu tančit a zpívat po skupinách v místních parcích, stejně tak venčit kočky a psy.
Další z videí ukazuje srovnávací záběry ulice Charbinu v pátek 17. dubna v porovnání se situací o pět dnů dříve. V ulici se objevily barikády.
Ačkoli o nemocných lékařích nebylo příliš zmínek, už nyní hlásí Charbin 28 infikovaných pracovníků, dalších 216, kteří s nimi přišli do blízkého kontaktu, je v karanténě a 189 dalších zaměstnanců na doporučení zůstává v domácí izolaci.
Své místo si už našly také diskuze ohledně zveřejňování pravých počtů nemocných. Podle uniklé interní statistiky je situace v Charbinu kritická a Komunistická strana Číny přiznala jen desetinu nakažených. Podle statistik z 10. dubna bylo evidováno 34 pozitivních nálezů – potvrzených, asymptomatických i importovaných. Tentýž den ale vláda oznámila tři potvrzené případy a čtyři asymptomatické pacienty.
Před nebezpečím, které představuje rozšíření nákazy na severu Číny, varuje například deník The New York Times. A nejspíš je jen otázkou času, než nákaza ochromí i další provincie. O infekci přivezené z provincie Chej-lung-ťiang se hovoří v Šen-jangu v provincii Liao-ning. Nákazu měl v místní nemocnici rozšířit kardiolog, který se vrátil z Charbinu. Zdravotnický ústav je nyní uzavřen a po několika dnech nemocnice začala prošetřovat lidi, kteří s lékařem přišli do kontaktu. Zprávy však oficiálně čínská vláda nepotvrdila.
Naopak. V článku vydaném v den, kdy se světová média o uzamčení Charbinu začala zajímat, čínský server Beijing Daily informuje o uklidnění situace a minimálním nárůstu případů. Nákaza se podle něj přesunula do města Ta-čching.
Charbin je s populací 10 milionů lidí největším ekonomickým centrem v provincii a zároveň hlavním obchodním místem severní Číny. Je domovem pěstování obilí, textilního, farmaceutického, potravinářského, leteckého, automobilového a metalurgického průmyslu.